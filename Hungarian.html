<h1> Tipográfia</h1>
<span class="source">Source: Wikipedia</span>
<p>A <strong>tipográfia</strong> nyomtatott betűkkel foglalkozó szakma és művészeti ág, melynek célja olyan írásképet kialakítani a betűtípusok és betűcsaládok alkalmazásával, mely egyszerre esztétikus és célszerű. Modernebb megfogalmazásban az információ megjelenítésének szabályrendszere. De ezek a szabályok a hagyományon és a mindenkori ízlésen alapulnak, ezért folyamatosan változnak kisebb-nagyobb mértékben.</p>
<p>A szó görög eredetű – τυπος (tüposz): vert vagy vésett ábra, γραφω (graphó): írni. A mai értelemben a 16. század közepétől használják, előtte a scrivere sine penne (toll nélküli írás) kifejezést használták.</p>
<p>A tipográfia szó sok mindent jelentett az idők során: betűtervezést, betűmetszést, betűkkel való tervezést, nyomdászatot, nyomdai úton történő sokszorosítást. Ma a magyar nyelvben csak a betűkkel való tervezést, a szöveges közlés megformálását, szöveg és kép együttes elrendezését nevezzük tipográfiának.</p>

<h2> Története</h2>

<p>A nyugati tipográfia története Gutenbergig és a nyomtatásban használható mozgatható betűk feltalálásáig nyúlik vissza, de az írásképek kialakítása már évezredekkel ezelőtt külön művészeti és tudományos feladatot adott az embereknek.</p>

<h2> Szabályai </h2>

<p>A tipográfia szabályainak ismerete egyre lényegesebb egy olyan korban, amikor a szövegek ábrázolása és nyomtatása szinte bárkinek elérhető a számítógépek segítségével. A legtöbb ilyen „kiadvány”, melyet szakképzettség nélkül szövegszerkesztőben vagy internetes weblapokon publikálnak, sajnos, nem felel meg a tipográfia szabályainak, elveinek és fő céljának: az írás nyelvtanilag helyes, esztétikus kinézetű és könnyen olvasható legyen.</p>
<p>A szabályok egy része megtalálható A magyar helyesírás szabályaiban, más része viszont csak nyomdászati szakkönyvekben.</p>

<h2> Betűtípusok, betűcsaládok</h2>

<p>A betűtípus azonos grafikai elven megtervezett ábécé.</p>
<p><strong>A betűtípusok tízes csoportosítása:</strong></p>
<br/>
<ol><li> Velencei és reneszánsz antikvák</li>
<li> Barokk antikvák</li>
<li> Klasszicista antikva</li>
<li> Talpatlan és egyéb antikvák</li>
<li> Talpatlan lineáris antikva (groteszk)</li>
<li> Betűtalpas lineáris antikva (egyptienne, ejtsd /e.ʒip.sjɛn/)</li>
<li> Írott betűk</li>
<li> Dísz- és reklámbetűk</li>
<li> Fraktur típusok</li>
<li> Idegen betűtípusok</li>
</ol>
<br/>
<p>Az egyes típusokon belül a betűknek nevük van (Times, Dutch, Swiss, Courier, Garamond, Bodoni stb.), a betűalak és a vonalvastagság további alcsoportokat alkot.</p>

<p><strong>A betűtípusok kor szerinti csoportosítása:</strong></p>

<p>Könyvekben, újságokban, plakátokon naponta találkozhatunk az írás apró elemeivel: a betűkkel. A történelmi korokban a betű alakját, így az írás képét is alapvetően az íróeszköz határozta meg. Régebbi íráselőzmények: egyiptomi, mezopotámiai, sínai ősformák (krétai), főniciai (ebből alakult ki a héber és arab íráskép), görög (ebből alakult ki a cirill, etruszk és rúna írásformák). A római írásból alakultak ki az európai írásformák, sőt a nyomtatás során alkalmazott betűtípusok is.</p>
<br/>
<ul><li> római kapitális 1. sz. (kapitális kvadráta, rusztika, unciális és félunciális, 2-5. sz.)</li>
<li> római kurzív</li>
<li> minuszkula 8-13. sz. (karolingi, gótikus)</li>
<li> gótikus textúr 12. sz.</li>
<li> humanista antikva 14. sz.</li>
<li> humanista kurzív</li>
<li> reneszánsz 15-16. sz.</li>
<li> barokk 17-18. sz.</li>
<li> klasszicista 18-19. sz.</li>
<li> eklektikus 19. sz.</li>
<li> szecessziós 20. sz.</li>
<li> konstruktivisata 1920-as évek</li>
<li> groteszk talpatlan (Groteszk betűk rajzolata: optikailag minden </li>
<li> vonaluk azonos vastagságú. Tehát, talpas betű is lehet groteszk.)</li>
<li> talpas lineáris</li>
<li> art deco</li>
<li> díszbetűk 1970-es évektől (ide sorolhatók a graffiti- és plakátbetűk is)</li>
</ul>
<br/>
<p>A ma is használt íráskép a karolingi minuszkulával vette kezdetét. Nagy Károly 781-ben ismerkedett meg Alkuin szerzetessel. Az angol szerzetes iskolát rendezett be Tours-ban. Itt hallgatta maga az uralkodó és egész családja Alkuin előadásait. Nemcsak hivatalnokokat, hanem könyvmásolókat is nevelt, és ezzel döntő szerepe volt az új betűforma, a karolingi minuscula megteremtésében. Már az uncialéban találunk nyomokat a kisbetű felé, a féluncialé további lépést jelentett, Alkuin pedig végérvényesen kialakította a latin írás kisbetűjét, amelyet nálunk és a latin betűkkel író országokban ma is használnak. (forrás, részben: Pázmány Á. – Permai É.: Látás és ábrázolás a rajz és műalkotások elemzése tantárgyhoz a gimnázium I-III. osztálya számára, Nemzeti Tankönybkiadó, Bp., 3. kiadás, 1995. ISBN 963-18-6291-7.)</p>
<br/><br/>
</body>
